---
layout: content
title: KBBC Zolder
description: KBBC Zolder
keywords: Basket, KBBC Zolder
---

## Gedragscode en huishoudelijk reglement

Door zijn/haar lidmaatschap van KBBC Zolder hij/zij (indien minderjarig zijn ouders) zich akkoord met het huishoudelijk reglement van de club. Hij/zij zal zich ook hiernaar gedragen.

Coaches, spelers, begeleiders en medewerkers, actief in - al dan niet lid van – de club, worden geacht dit reglement te kennen en te volgen. Aanvullend aan dit reglement, kan de Raad van Bestuur bijkomende afspraken opstellen, welke passen binnen de clubfilosofie en de sportieve lijnen.  Het huishoudelijk reglement wordt jaarlijks door de Raad van Bestuur vastgelegd en goedgekeurd.

Aangelegenheden die niet voorzien worden in dit huishoudelijk reglement zullen door het clubbestuur in eer en geweten en in een geest van de clubfilosofie en de sportiviteit worden opgelost.

### Algemene afspraken

* Binnen de club is de voertaal Nederlands, zowel onderling als in groep.
* Wij springen allemaal met de nodige zorg om met de materialen en uitrusting van de club. Gehaalde en gebruikte materialen bergen we na een training/wedstrijd terug op de voorziene plaats. Ballenrekken, kasten, … worden afgesloten.
* Dezelfde zorg leggen we aan de dag voor de infrastructuur van de sporthal. Afval in wordt in de daartoe bestemde bakken gedeponeerd. Na de thuis- of uitwedstrijd ruimen onze spelers gezamenlijk de omgeving van de bank op, alle lege blikjes, flessen en andere doen we in de vuilbakken.
* Na het douchen, zorgen we dat de vloer van de kleedkamer droog gemaakt wordt (de coach houdt hierop toezicht en duidt elke training een verantwoordelijke aan).
* Indien een speler/coach/medewerker/ouder/supporter/... een boete oploopt bij de bond, wordt dit door hem / haar zelf betaald. De club komt hier niet in tussen tenzij de Raad van Bestuur, na een concrete vraag van de speler of zijn ouders en na de argumenten te hebben gehoord, er anders over beslist.
* Schade welke voortkomt uit vandalisme, vernielingen, diefstal, … worden door de dader (of zijn/haar wettelijke vertegenwoordigers) gedragen. De club komt niet in de kosten tussen. De club kan tevens bijkomende sportieve sancties opleggen.
* Wij behandelen anderen met hetzelfde respect waar we zelf ook mee behandeld willen worden, zelfs als de ander dat niet doet. Wij maken geen opmerkingen die kwetsend of storend zijn tegenover anderen.
* Verbaal of fysiek geweld, pesten, discriminatie of (seksuele) intimidatie is niet aanvaardbaar. Gedrag of taalgebruik, dat als ongewenst of bedreigend wordt ervaren, wordt niet getolereerd. Een dergelijke houding heeft immers gevolgen voor de betrokkene, de sfeer, de sportieve prestaties, het imago van de club. Hiervoor heeft de club bijkomende bepalingen opgenomen in haar gedragscode en zal in overeenstemming hiermee handelen.
* Elk lid is loyaal ten aanzien van de club, haar leden, bestuurders, vrijwilligers en supporters.
* Elk lid gedraagt zich ten aanzien van de tegenstanders en wedstrijdleiding hoffelijk en respectvol.
* Vanaf U18 t.e.m. senioren geldt de bijkomende afspraak, dat; indien een speler/coach, een technische fout oploopt bij een wedstrijd, hij/zij bij 1 wedstrijd van U8, U10 of U12 zal optreden als clubscheidsrechter.

### Spelers

* De spelers zijn uiterlijk 5 minuten voor aanvang van de trainingen, in trainingsuitrusting, aanwezig in de sporthal.
* Basketschoenen brengt men mee en worden in de sporthal aangedaan.
* Voor de thuiswedstrijden zijn de spelers ten laatste een halfuur voor het aanvangsuur aanwezig in de sporthal of op het door de coach aangegeven uur.
* Bij uitwedstrijden is men in principe een uur voor de aanvang van de wedstrijd aan de sporthal aanwezig, of op het uur dat met de coach wordt overeengekomen. Naargelang de afstand van de verplaatsing kunnen andere afspraken worden gemaakt.
* Tijdens de trainingen dragen de spelers sportkleding en stevige baskets, dit is belangrijk om blessures te vermijden. Indien een speler na herhaalde aanmaningen dit niet doet, kan hij/zij uitgesloten worden van deelname aan wedstrijden en/of trainingen.
* De speler volgt de instructies van de coach en voert de opgelegde oefeningen naar best vermogen uit. Hij / zij onthoudt zich van commentaar of storend gedrag.
* Zonder de toestemming van de coach kan de training niet worden verlaten.
* Spelers waarschuwen de coach tijdig indien ze niet op de training/wedstrijd aanwezig kunnen zijn.
* Tijdens de wedstrijd nemen alle spelers plaats op de bank. Ze zijn betrokken bij het spel en volgen de wedstrijd aandachtig.
* Supporteren en meeleven met de wedstrijd moet en kan, maar kritiek op medespelers, coach of spelleiding is uit den boze.
* De coach bepaalt de wedstrijdstrategie en welke speler wanneer op het terrein komt. Zijn/haar beslissingen worden sportief aanvaard.
* Iedere speler neemt deel aan de opwarming. Een goede opwarming voorkomt kwetsuren.
* Sportongevallen worden onmiddellijk bij de coach en de secretaris van de club gemeld. Het ingevulde aangifteformulier dient binnen de 3 dagen bij de secretaris ingediend te worden.
* Gekwetste of zieke spelers beslissen zelf of ze de training/wedstrijd als toeschouwer bijwonen.
* Na een kwetsuur, waarvoor tussenkomst van de verzekering werd gevraagd, dient een medisch attest te worden voorgelegd, waaruit blijkt dat ze vanuit medisch standpunt opnieuw spelgerechtigd zijn.
* Beslissingen van de scheidsrechters worden zonder discussie aanvaard. Ook al lijken die soms onterecht of onrechtvaardig. Bij persoonlijke fout steekt men de hand op, men onthoudt zich van eventuele opmerkingen ten aanzien van de scheidsrechters. Eventueel ongenoegen wordt gekanaliseerd in verbeterde spelinzet.
* Bij het einde van de wedstrijd geven de spelers de tegenstanders en de wedstrijdleiding een hand.
* Na de wedstrijd bespreekt de coach de wedstrijd samen met de spelers.

### Coaches

* De coach is steeds 10’ voor de aanvang van de training aanwezig op de training en blijft tot de laatste speler naar huis is.
* De coach leidt de trainingen en de wedstrijden gemotiveerd, naar best vermogen, en met inzet van zijn / haar verworven kennis en ervaring.
* De coach gedraagt zich ten aanzien van de spelers als een opvoeder en basketleraar. Dit gebeurt met respect en oog voor ieders capaciteiten, werkkracht en achtergrond.
* De coach neemt zijn / haar sportieve beslissingen in het belang van de ploeg en met aandacht voor de inzet en de inbreng van de individuele speler.
* De coach heeft een voorbeeld functie en gedraagt zich ten aanzien van scheidsrechters respectvol. De beslissingen van scheidsrechters worden zonder morren aanvaard. Eventuele kritiek wordt via de kwaliteit van het spel geleverd.
* Ten aanzien van de tegenstanders gedraagt de coach zich joviaal en motiveert zijn spelers tot een sportieve houding.
* De trainersgroep is eveneens een team, de coach neemt deel aan de coachvergaderingen. Hij/ zij bespreekt de sportieve aspecten van de ploeg met de collega’s en de sportieve commissie.
* De coach heeft goede contacten met de ploegverantwoordelijke en spreekt ouders en vrijwilligers aan als dit nodig is. Hij / zij aarzelt niet om bij problemen of vragen bestuursleden, collega coaches en /of leden van de sportieve commissie aan te spreken.
* De coach werkt onder vrijwilligerscontract, dat gebonden is aan bepaalde voorwaarden. Onkostennota’s worden daartoe tijdig ingediend. Uiterlijk de 10° van elke maand wordt de vorige maand afgesloten en is er geen rechtzetting meer mogelijk naar de vorige maanden.
* “Extra-basket” activiteiten worden met de ploegverantwoordelijke en de ouders overlegd.
* De coach wordt verwacht aanwezig te zijn op alle activiteiten die de club organiseert (Eetdag, …). Het niet deelnemen aan deze activiteiten resulteert in een verminderde vergoeding voor de geleverde prestaties.
* De coach krijgt bij aanvang van het seizoen de uitrusting voor zijn ploeg ter beschikking en draagt hiervoor de volle verantwoordelijkheid tot het einde van het seizoen.
* Bij afwezigheid zorgt de coach zelf voor vervanging op een training of een wedstrijd.
* Elke speler wordt 2x / jaar geëvalueerd (zowel tijdens training als tijdens wedstrijd). Deze evaluaties gebeuren uiterlijk voor 5 december (1° evaluatie) en voor 15 maart (2° evaluatie). De coach evalueert zijn spelers, samen met de jeugdcoördinator.
* Aanwezigheden (voor alle spelers en coachen) op trainingen en wedstrijden (incl. score m.b.t. houding) worden tijdig door elke coach ingegeven op coachcorner.
* Op basis van deze ingaven worden de kostenvergoedingen berekend.

### Ouders

* De ouders spelen binnen onze club een belangrijke rol.
* Per ploeg is er een ploegverantwoordelijke. Een ouder die voor de ploeg een aantal zaken coördineert.  Zo kan de coach zich volledig concentreren op de opwarming, wedstrijd, …
* Deze ploegverantwoordelijke stelt met de ouders een beurtrol op voor het invullen van het wedstrijdblad, het bedienen van de wedstrijdklok, scheidsrechters ontvangen, …
* Elke ouder komt de gemaakte afspraken na en zorgt zelf voor vervanging indien hij/zij door omstandigheden niet kan.
* Ieder ouder neemt een taak op. Zo krijgt ook iedereen de mogelijkheid om zijn/haar zoon/dochter aan het werk te zien.
* Uw hulp bij activiteiten, wedstrijden, … is nodig.  Zo doet de club regelmatig activiteiten om het lidgeld op een aanvaardbaar niveau houden. De hulp van de ouders is hier cruciaal.
* Enkel tot en met de U10, zullen ouders, voor en na trainingen en wedstrijden toegelaten worden in de kleedkamers.
* Zorg dat uw kind op tijd is op trainingen en wedstrijden, afmelden of verwittigen als uw kind later komt, doet U ruim op tijd.
* Zorg dat u voor het einde van de training tijdig aanwezig bent om uw kind af te halen. Waarschuw tijdig de coach of tref andere regelingen, indien U door omstandigheden er niet tijdig aanwezig kunt zijn.
* Breng de club op de hoogte van belangrijke familiale omstandigheden, problemen op school, medische problemen, …
* Toon positief gedrag naar eigen spelers, tegenstanders, scheidsrechters, coaches, …
* Moedig alle spelers aan. Basketbal is een teamsport. De individuele prestatie van een speler is ondergeschikt aan het groepsbelang.
* School gaat voor! Natuurlijk willen wij dat iedereen altijd komt trainen en spelen. Maar allerbelangrijkste vinden we dat iedereen zorgt voor goede schoolresultaten. We zullen ouders dan ook altijd steunen als het gaat om het nemen van maatregelen en/of sancties als het niet goed gaat op school. Het is dus noodzakelijk om school en basketbal goed in te plannen!
* Leer uw kind positieve opbouwende kritiek accepteren en maak hem duidelijk dat sport meer is dan winnen en verliezen!
* Bij vervoer met eigen wagen houden we rekening met de wettelijke voorschriften (wet 10/05/2008). Voor het voldoen aan alle wettelijke verplichtingen m.b.t. inschrijving, verzekering, rijbewijs, … draagt uitsluitend de bestuurder de verantwoordelijkheid.
* Ouders die denken dat hun kind het slachtoffer is van feiten van ongewenst seksueel gedrag, pesten, discriminatie, verbaal of fysiek geweld kunnen zich richten tot de ombudsman/vertrouwenspersoon.

### Ethische code

* We onderschrijven het in internationale context opgestelde en door de Vlaamse Basketbal Liga overgenomen: “Panathlon Charter over de rechten van het Kind in de Sport”

### Alcohol, tabak en drugs

* Alcohol en tabak zijn middelen die onze gezondheid schaden en zijn dus niet toegestaan.
* Roken in de sporthal is niet toegestaan.
* Drugsbezit, drugsgebruik of aanzet tot drugsgebruik is niet toegestaan. Leden die betrapt worden, worden direct en zonder waarschuwing uit de club gezet. Handel in drugs en verdovende middelen wordt gemeld bij de politie.

### Ombudsman / vertrouwenspersoon

* Bij KBBC Zolder kan ieder lid in een gezonde en veilige omgeving functioneren. Pesten, verbaal of fysiek geweld, discrimineren, zich schuldig maken aan (seksuele) intimidatie of ongewenst seksueel gedrag is niet aanvaardbaar.
* Ieder probleem is bespreekbaar voor KBBC Zolder.
* Van ongewenst gedrag kan zowel sprake zijn bij direct contact als bij contact via communicatiemiddelen als telefoon, internet, e-mail, sms, enz. Om te bepalen of er sprake is van ongewenst gedrag wordt niet uitgegaan van de bedoelingen van de veroorzaker, maar van de wijze waarop het gedrag overkomt bij de persoon die het ondergaat.
* Wie zich wendt tot de vertrouwenspersoon kan rekenen op discretie.
* Eén keer per jaar brengt de vertrouwenspersoon aan de Raad van Bestuur van KBBC Zolder een geanonimiseerd en schriftelijk verslag uit over de situaties waarin op hem/haar een beroep is gedaan en de wijze waarop de meldingen zijn behandeld.
* Definities:
	* Verbaal of fysiek geweld:
		* Elk feit waarbij een lid van de club, fysiek of psychisch wordt bedreigd of aangevallen voor, tijdens of na activiteiten van de club.
	* Pesterijen op het werk:
		* Meerdere gelijkaardige of uiteenlopende onrechtmatige gedragingen, binnen of buiten de activiteiten van de club, die plaats hebben gedurende een bepaalde tijd, die tot doel of gevolg hebben dat de persoonlijkheid, de waardigheid of de fysieke of psychische integriteit van het lid wordt aangetast, dat hij/zij in gevaar wordt gebracht of dat een bedreigende, vijandige, beledigende, vernederende of kwetsende omgeving wordt gecreëerd en die zich uiten in woorden, bedreigingen, handelingen, gebaren of eenzijdige geschriften, via welk medium dan ook. Deze gedragingen kunnen verband houden met godsdienst of overtuiging, handicap, leeftijd, seksuele geaardheid, geslacht, ras of etnische afstamming. Voor zover deze handelingen worden uitgevoerd door een ander lid van de club.
	* Ongewenst seksueel gedrag:
		* Elke vorm van ongewenst verbaal, non – verbaal of lichamelijk gedrag van seksuele aard, dat als doel of gevolg heeft dat de waardigheid van een persoon wordt aangetast of een bedreigende, vijandige, beledigende, vernederende of kwetsende omgeving wordt gecreëerd.
* Verloop van de interne procedure:
	* Het lid (of zijn/haar wettelijke vertegenwoordiger) contacteert in eerste instantie de vertrouwenspersoon.
	* Binnen de 8 kalenderdagen na dit eerste contact, wordt hij gehoord.
	* Hierna kan hij/zij er voor kiezen een informele oplossing te zoeken hetzij door de interventie te vragen van de vertrouwenspersoon of kan hij een met redenen omklede klacht indienen.
	* De met redenen omklede klacht is een door het lid ondertekend en gedateerd document dat de volgende elementen omvat: het verzoek aan de vertrouwenspersoon om maatregelen te treffen om een einde te stellen aan de feiten, de nauwkeurige beschrijving van de feiten m.b.t. discriminatie, geweld, pesterijen of ongewenst seksueel gedrag, het ogenblik en de plaats waarop elk van die feiten zich heeft voorgedaan, eventuele getuigen en de identiteit van de aangeklaagde.
	* Het onderzoek naar de klacht door de vertrouwenspersoon gebeurt binnen een termijn van 3 maanden, te rekenen vanaf het indienen van de klacht. Tijdens deze termijn hoort hij iedereen die nuttige informatie kan aanbrengen (zowel de beklaagde als getuigen) en stelt hij een geschreven advies op waarin hij onder andere maatregelen kan voorstellen en overhandigt dit aan de raad van Bestuur, zonder echter in detail te treden m.b.t. de omstandigheden, …
* INFORMELE FASE
	* De vertrouwenspersoon zal de aanklager opvangen, helpen en ondersteunen. Hij is verplicht de verkregen informatie in alle vertrouwelijkheid te behandelen. De vertrouwenspersoon hoort de aanklager en probeert, op verzoek van de aanklager, tot een bemiddeling te komen met de aangeklaagde perso(o)n(en).
* FORMELE FASE
	* Indien de bemiddeling geen resultaat heeft, onmogelijk blijkt of indien de aanklager niet wenst in te gaan op een verzoek tot bemiddeling, kan de aanklager een formele, met redenen omklede klacht indienen tegen de aangeklaagde perso(o)n(en) bij de vertrouwenspersoon. De met redenen omklede klacht wordt opgenomen in een document dat wordt gedateerd en waarin de verklaringen van het slachtoffer en de eventuele getuigen worden opgenomen en in voorkomend geval het resultaat van de bemiddeling. De aangeklaagde perso(o)n(en) en zijn eventuele getuigen zullen tevens gehoord worden. Hun verklaringen zullen schriftelijk vastgelegd worden. De vertrouwenspersoon opent een individueel klachtendossier en onderzoekt volledig onpartijdig de met redenen omklede klacht. Vervolgens geeft de vertrouwenspersoon een advies aan de raad van bestuur. Rekening houdend hiermee, treft de raad van bestuur de passende maatregelen om een einde te stellen aan de feiten van geweld, pesterijen en ongewenst seksueel gedrag. Wanneer de formele behandeling van de klacht geen resultaat heeft kan (zal) het dossier, met het akkoord van de aanklager, doorgestuurd worden naar de officiële instanties.
* EXTERNE PROCEDURE
	* Op elk ogenblik heeft de aanklager het recht zich rechtstreeks te wenden tot officiële instanties, alsook een vordering in te leiden voor de rechtbank tot stopzetting van de feiten en, in voorkomend geval, een schadevergoeding te vorderen.
	
### Sancties

Het niet naleven van de gedragsregels leidt tot sancties opgelegd door de club. Afhankelijk van de ernst van de overtredingen worden passende maatregelen genomen. Sancties worden naar omstandigheden en leeftijd aangepast. Er zal zoveel mogelijk gezocht worden naar passende taakstraffen die overeenkomen met het geconstateerde gedrag. Inbreuken op wetgevingen worden steeds bij de bevoegde autoriteiten aangegeven.
